<!-- cSpell:disable -->

1. WSTĘP
   Współczesne środowisko technologiczne charakteryzuje się dynamicznym rozwojem usług cyfrowych, automatyzacją oraz rosnącą integracją systemów informatycznych z codziennym życiem użytkowników. Jednym z obszarów szczególnie bazujący z tych transformacji są finanse osobiste. Wraz z rozwojem bankowości internetowej, usług typu open banking oraz rosnącej popularności narzędzi do monitorowania budżetu, zarządzanie finansami przestaje być procesem manualnym, a staje się inteligentne, zautomatyzowane i spersonalizowane.
   Mimo dostępności różnorodnych rozwiązań rynkowych, wiele aplikacji nadal nie spełnia kluczowych oczekiwań użytkowników takich jak: przejrzystość, intuicyjność, personalizacja oraz mozliwosc integracji z usługami sztucznej inteligencji. Często oferowane narzędzia ograniczają się do pasywnego prezentowania danych, pozostawiając analizę i interpretację użytkownikowi. W efekcie zarządzanie finansami pozostaje dla wielu osób zadaniem czasochłonnym i nieprzyjemnym, a podejmowane decyzje reaktywne, zamiast strategicznych.
   W odpowiedzi na te potrzeby powstała koncepcja aplikacji Finwise, którego celem jest wspieranie użytkowników w świadomym zarządzaniu finansami poprzez analizę danych, wizualizacje, automatyzację procesów oraz zastosowanie modeli sztucznej inteligencji jako elementu wspomagającego analizę finansową.

1.1. Uzasadnienie wyboru tematu
Decyzja o wyborze tematu została podyktowana dwoma równorzędnymi przesłankami: rozwojową oraz praktyczną. Celem autora było stworzyć w pełni funkcjonalną aplikację webową od podstaw, obejmującą cały cykl procesu wytwórczego — od koncepcji i projektowania, przez implementację i architekturę bezpieczeństwa, aż po wdrożenie w środowisku produkcyjnym. Projekt zakładał pracę z nowoczesnym technologicznym stackiem (Next.js, Supabase, PostgreSQL, Stripe, OpenAI API), aby zweryfikować najlepsze praktyki tworzenia aplikacji SaaS zgodnych ze standardami rynkowymi.
Ponadto, niniejszy projekt stanowi kontynuację wcześniejszej pracy inżynierskiej zrealizowanej z użyciem innego środowiska technologicznego (React, Java Spring Framework, MySQL). Nowa implementacja umożliwia rozszerzenie funkcjonalności, poprawę jakości interfejsu użytkownika oraz wykorzystanie mechanizmów sztucznej inteligencji w analizie finansowej — elementów niedostępnych w poprzedniej wersji projektu.
Dodatkową motywacją była potrzeba stworzenia narzędzia odpowiadającego na realne problemy użytkowników, w tym autora, ułatwiającego analizę wydatków, prezentowanie trendów finansowych oraz umożliwiającego zadawanie pytań dotyczących finansów w formie naturalnej interakcji z agentem AI, czego obecne aplikacje bankowe najczęściej nie zapewniają.

1.2. Cel pracy
Głównym celem pracy było zaprojektowanie i stworzenie aplikacji internetowej Finwise, umożliwiającej użytkownikom skuteczne monitorowanie i analizowanie finansów osobistych przy wykorzystaniu nowoczesnych technologii webowych i sztucznej inteligencji. Aplikacja miała zostać zaprojektowana w taki sposób, aby stanowić realne i kompletne narzędzie, możliwe do rozwoju oraz wdrożenia jako produkt dostępny publicznie.
Cel ten obejmuje zarówno aspekty techniczne, takie jak projekt architektury, implementacja backendu i frontendu, integracja z zewnętrznymi systemami oraz testowanie, jak również aspekty użytkowe związane z projektowaniem interfejsu oraz zapewnieniem wysokiej użyteczności i dostępności rozwiązania.
Cel główny został uzupełniony celami szczegółowymi:

- opracowanie architektury aplikacji typu SaaS z naciskiem na bezpieczeństwo i skalowalność,
- zaprojektowanie intuicyjnego i spójnego interfejsu użytkownika zgodnego z zasadami dobrego UX,
- integracja mechanizmów sztucznej inteligencji w celu usprawnienia analizy danych finansowych,
- wdrożenie praktyk inżynierii oprogramowania zapewniających bezpieczeństwo oraz zgodność ze standardami branżowymi.

  1.3. Metodologia badawcza
  Metodologia zastosowana w pracy opiera się na podejściu projektowo-badawczym, łączącym analizę literaturową z praktycznym procesem tworzenia oprogramowania. Prace projektowe i implementacyjne realizowano iteracyjnie, zgodnie z założeniami metodyk zwinnych. Każdy cykl obejmował planowanie funkcjonalności, projektowanie rozwiązań, implementację, testy oraz ocenę uzyskanych rezultatów.
  W części teoretycznej zastosowano analizę dokumentacji technicznej, publikacji naukowych oraz materiałów branżowych dotyczących finansów osobistych, architektury systemów SaaS, projektowania interfejsów użytkownika, bezpieczeństwa aplikacji webowych oraz wykorzystania sztucznej inteligencji w systemach finansowych. Analizę tę uzupełniło porównanie istniejących aplikacji do zarządzania budżetem pod kątem ich funkcjonalności, użyteczności i ograniczeń.
  Część praktyczna obejmowała proces projektowania architektury systemu, implementację kluczowych modułów, integrację usług zewnętrznych oraz testowanie aplikacji. Wykorzystano zarówno testy manualne, jak i automatyczne, w tym testy jednostkowe, integracyjne, end-to-end oraz podstawowe testy wydajnościowe. Takie podejście umożliwiło systematyczną weryfikację założeń projektowych oraz zapewnienie wysokiej jakości implementacji.

  1.4. Zakres pracy
  Zakres pracy obejmuje zagadnienia związane z projektowaniem i tworzeniem webowej aplikacji do zarządzania finansami osobistymi. Opracowanie obejmuje analizę teoretyczną obszarów istotnych dla budowy tego typu systemów, w tym finansów osobistych, architektury SaaS, projektowania interfejsów użytkownika, bezpieczeństwa aplikacji internetowych i zastosowań sztucznej inteligencji w analizie danych.
  W części praktycznej skupiono się na pełnym procesie wytworzenia aplikacji Finwise: od zdefiniowania wymagań funkcjonalnych i niefunkcjonalnych, przez przygotowanie modelu danych i projekt architektury, aż po implementację interfejsu użytkownika, logiki biznesowej oraz integrację z usługami takimi jak Supabase, Stripe czy OpenAI API. Zakres obejmuje także przeprowadzenie testów oraz wdrożenie aplikacji w środowisku produkcyjnym.
  W ramach pracy świadomie pominięto zaawansowane integracje bankowe zgodne z PSD2 i Open Banking, implementację natywnej aplikacji mobilnej oraz rozbudowany moduł budżetowania. Obszary te zostały wskazane jako możliwe kierunki dalszego rozwoju systemu.

  1.5. Struktura pracy
  Struktura pracy została zaprojektowana tak, aby prowadzić czytelnika od zagadnień ogólnych ku coraz bardziej szczegółowym aspektom projektu. W pierwszej części przedstawiono kontekst problemu, motywacje, cele oraz podstawy teoretyczne związane z finansami osobistymi, architekturą systemów SaaS, projektowaniem interfejsów użytkownika, bezpieczeństwem danych oraz wykorzystaniem sztucznej inteligencji w aplikacjach finansowych.
  Druga część pracy ma charakter analityczno-projektowy i obejmuje identyfikację wymagań systemu Finwise, analizę istniejących rozwiązań, opracowanie koncepcji architektury oraz modelu danych, a także zaprojektowanie kluczowych przepływów użytkownika i interfejsów.
  Trzecia część obejmuje implementację aplikacji, w tym warstwę frontendową, backendową oraz integracje zewnętrzne, a następnie testowanie funkcjonalne, wydajnościowe i bezpieczeństwa. Pracę zamyka rozdział zawierający ocenę zrealizowanego rozwiązania, wnioski oraz rekomendacje dalszego rozwoju systemu.
